<!DOCTYPE html>
<html>
<head>
  <meta charset="UTF-8">
  <title>初刻拍案惊奇-原文版初刻拍案惊奇--拍案惊奇凡例（计五则）-原文</title>
<style>
* {
    border-radius: 2px;
    line-height: 25px;
    font-family: Arial,sans-serif;
    font-size: large;
}

    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>初刻拍案惊奇-原文版初刻拍案惊奇<a href='../初刻拍案惊奇.html#初刻拍案惊奇'>：目录</a></p>
</div>
<div class='pn'><p class='pre'>上一节：<a href='序-原文.html'>序</a></p><p class='next'>下一节：<a href='卷一 转运汉遇巧洞庭红 波斯胡指破鼍龙壳-原文.html'>卷一 转运汉遇巧洞庭红 波斯胡指破鼍龙壳</a></p></div>
</div>

<h1>拍案惊奇凡例（计五则）<span style='font-size:small'> 原文</span></h1>
<p>一、每回有题。旧小说造句皆妙，故元人即以之为剧。今《太和正音谱》所载剧名，半犹小说句也。近来必欲取两回之不侔者，比而偶之，遂不免窜削旧题，亦是点金成铁。今每回用二句自相对偶，仿《水浒》、《西游》旧例。</p><p>一、是编矢不为风雅罪人，故回中非无语涉风情，然止存其事之有者，蕴藉数语，人自了了；绝不作肉麻秽口，伤风化，损元气。此自笔墨雅道当然，非迂腐道学态也。</p><p>一、小说中诗词等类，谓之蒜酪。强半出自新构；间有采用旧者，取一时切景而及之，亦小说家旧例，勿嫌剽窃。</p><p>一、事类多近人情日用，不甚及鬼怪虚诞。正以画犬马难，画鬼魅易，不欲为其易而不足征耳。亦有一二涉于神鬼幽冥，要是切近可信，与一味驾空说谎，必无是事者不同。</p><p>一、是编主于劝戒，故每回之中，三致意焉。观者自得之，不能一一标出。</p><p>崇祯戊辰初冬即空观主人识</p>
<div class='pn'><p class='pre'>上一节：<a href='序-原文.html'>序</a></p><p class='next'>下一节：<a href='卷一 转运汉遇巧洞庭红 波斯胡指破鼍龙壳-原文.html'>卷一 转运汉遇巧洞庭红 波斯胡指破鼍龙壳</a></p></div></body>
</html>
