<!DOCTYPE html>
<html>
<head>
  <meta charset="UTF-8">
  <title>聊斋志异-原文版聊斋志异--柳秀才-原文</title>
<style>
* {
    border-radius: 2px;
    line-height: 25px;
    font-family: Arial,sans-serif;
    font-size: large;
}

    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>聊斋志异-原文版聊斋志异<a href='../聊斋志异.html#聊斋志异'>：目录</a></p>
</div>
<div class='pn'><p class='pre'>上一节：<a href='秀才驱怪-原文.html'>秀才驱怪</a></p><p class='next'>下一节：<a href='念秧-原文.html'>念秧</a></p></div>
</div>

<h1>柳秀才<span style='font-size:small'> 原文</span></h1>
<p>明季，蝗生青兖间，渐集于沂，沂令忧之。退卧署幕，梦一秀才来谒，峨冠绿衣，状貌修伟，自言御蝗有策。询之，答云：“明日西南道上有妇跨硕腹牝驴子，蝗神也。哀之，可免。”令异之。治具出邑南。伺良久，果有妇高髻褐帔，独控老苍卫，缓蹇北度。即爇香，捧卮酒，迎拜道左，捉驴不令去。妇问：“大夫将何为？”令便哀求：“区区小治，幸悯脱蝗口。”妇曰：“可恨柳秀才饶舌，泄我密机！当即以其身受，不损禾稼可耳。”乃尽三卮，瞥不复见。</p><p>后蝗来，飞蔽天日，竟不落禾田，尽集杨柳，过处柳叶都尽。方悟秀才柳神也。或云：“是宰官忧民所感。”诚然哉！</p><p>王阮亭云：“柳秀才有大功德于沂，沂虽百世祀可也。”</p>
<div class='pn'><p class='pre'>上一节：<a href='秀才驱怪-原文.html'>秀才驱怪</a></p><p class='next'>下一节：<a href='念秧-原文.html'>念秧</a></p></div></body>
</html>
