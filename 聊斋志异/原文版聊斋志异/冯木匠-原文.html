<!DOCTYPE html>
<html>
<head>
  <meta charset="UTF-8">
  <title>聊斋志异-原文版聊斋志异--冯木匠-原文</title>
<style>
* {
    border-radius: 2px;
    line-height: 25px;
    font-family: Arial,sans-serif;
    font-size: large;
}

    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>聊斋志异-原文版聊斋志异<a href='../聊斋志异.html#聊斋志异'>：目录</a></p>
</div>
<div class='pn'><p class='pre'>上一节：<a href='葛巾-原文.html'>葛巾</a></p><p class='next'>下一节：<a href='黄英-原文.html'>黄英</a></p></div>
</div>

<h1>冯木匠<span style='font-size:small'> 原文</span></h1>
<p>[</p><p>  {</p><p>    "t": "img",</p><p>    "src": "21a467760fe41df2b2ac217a6c5fff61.png",</p><p>    "w": "293",</p><p>    "h": "425"</p><p>  }</p><p>]</p><p>抚军周有德，改创故藩邸为部院衙署。时方鸠工，有木作匠冯明寰直宿其中。夜方就寝，忽见纹窗半开，月明如昼。遥望短垣上立，一红鸡，注目间，鸡已飞抢至地。俄一少女，露半身来相窥。冯疑为同辈所私；静听之，众已熟眠。私心怔忡，窃望其误投也。少间，女果越窗过，径已入怀。冯喜，默不一言。欢毕，女亦遂去。自此夜夜至。初犹自隐，后遂明告。女曰：“我非误就，敬相投耳。”两人情日密。既而工满，冯欲归，女已候于旷野。冯所居村，离郡固不甚远，女遂从去。既入室，家人皆莫之睹，冯始知其非人。迨数月，精神渐减，心益惧，延师镇驱，卒无少验。一夜，女艳妆来，向冯曰：“世缘俱有定数：当来推不去，当去亦挽不住。今与子别矣。”遂去。</p>
<div class='pn'><p class='pre'>上一节：<a href='葛巾-原文.html'>葛巾</a></p><p class='next'>下一节：<a href='黄英-原文.html'>黄英</a></p></div></body>
</html>
