<!DOCTYPE html>
<html>
<head>
  <meta charset="UTF-8">
  <title>聊斋志异-原文版聊斋志异--荞中怪-原文</title>
<style>
* {
    border-radius: 2px;
    line-height: 25px;
    font-family: Arial,sans-serif;
    font-size: large;
}

    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>聊斋志异-原文版聊斋志异<a href='../聊斋志异.html#聊斋志异'>：目录</a></p>
</div>
<div class='pn'><p class='pre'>上一节：<a href='捉狐-原文.html'>捉狐</a></p><p class='next'>下一节：<a href='宅妖-原文.html'>宅妖</a></p></div>
</div>

<h1>荞中怪<span style='font-size:small'> 原文</span></h1>
<p>长山安翁者，性喜操农功。秋间荞熟，刈堆陇畔。时近村有盗稼者，因命佃人，乘月辇运登场；俟其装载归，而自留逻守。遂枕戈露卧。目稍瞑，忽闻有人践荞根，咋咋作响。心疑暴客，急举首，则一大鬼，高丈余，赤发鬡须，去身已近。大怖，不遑他计，踊身暴起，狠刺之。鬼鸣如雷而逝。恐其复来，荷戈而归。迎佃人于途，告以所见，且戒勿往。众未深信。越日，曝麦于场，忽闻空际有声。翁骇曰：“鬼物来矣！”乃奔，众亦奔。移时复聚，翁命多设弓弩以俟之。异日，果复来，数矢齐发，物惧而遁。二三日竟不复来。麦既登仓，禾（艹黠）杂遝，翁命收积为垛，而亲登践实之，高至数尺。忽遥望骇曰：“鬼物至矣！”众急觅弓矢，物已奔翁。翁仆，龁其额而去。共登视，则去额骨如掌，昏不知人。负至家中，遂卒。后不复见。不知其为何怪也。</p>
<div class='pn'><p class='pre'>上一节：<a href='捉狐-原文.html'>捉狐</a></p><p class='next'>下一节：<a href='宅妖-原文.html'>宅妖</a></p></div></body>
</html>
