<!DOCTYPE html>
<html>
<head>
  <meta charset="UTF-8">
  <title>聊斋志异-原文版聊斋志异--鬼令-原文</title>
<style>
* {
    border-radius: 2px;
    line-height: 25px;
    font-family: Arial,sans-serif;
    font-size: large;
}

    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>聊斋志异-原文版聊斋志异<a href='../聊斋志异.html#聊斋志异'>：目录</a></p>
</div>
<div class='pn'><p class='pre'>上一节：<a href='冤狱-原文.html'>冤狱</a></p><p class='next'>下一节：<a href='甄后-原文.html'>甄后</a></p></div>
</div>

<h1>鬼令<span style='font-size:small'> 原文</span></h1>
<p>教谕展先生，洒脱有名士风。然酒狂，不持仪节，每醉归，辄驰马殿阶。阶上多古柏。一日，纵马入，触树头裂，自言：“子路怒我无礼，击脑破矣！”中夜遂卒。</p><p>邑中某乙者，负贩其乡，夜宿古刹。更静人稀，忽见四五人携酒入饮，展亦在焉。酒数行，或以字为令曰：“田字不透风，十字在当中；十字推上去，古字赢一锺。”一人曰：“回字不透风，口字在当中；口字推上去，吕字赢一锺。”一人曰：“囹字不透风，令字在当中；令字推上去，含字赢一锺。”又一人曰：“困字不透风，木字在当中；木字推上去，杏字赢一锺。”末至展，凝思不得。众笑曰：“既不能令，须当受命。”飞一觥来。展即云：“我得之矣：曰字不透风，一字在当中；……”众又笑曰：“推作何物？”展吸尽曰：“一字推上去，一口一大锺！”相与大笑，未几出门去。某不知展死，窃疑其罢官归也。及归问之，则展死已久，始悟所遇者鬼耳。</p>
<div class='pn'><p class='pre'>上一节：<a href='冤狱-原文.html'>冤狱</a></p><p class='next'>下一节：<a href='甄后-原文.html'>甄后</a></p></div></body>
</html>
