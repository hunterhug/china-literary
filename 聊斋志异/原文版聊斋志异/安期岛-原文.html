<!DOCTYPE html>
<html>
<head>
  <meta charset="UTF-8">
  <title>聊斋志异-原文版聊斋志异--安期岛-原文</title>
<style>
* {
    border-radius: 2px;
    line-height: 25px;
    font-family: Arial,sans-serif;
    font-size: large;
}

    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>聊斋志异-原文版聊斋志异<a href='../聊斋志异.html#聊斋志异'>：目录</a></p>
</div>
<div class='pn'><p class='pre'>上一节：<a href='查牙山洞-原文.html'>查牙山洞</a></p><p class='next'>下一节：<a href='云萝公主-原文.html'>云萝公主</a></p></div>
</div>

<h1>安期岛<span style='font-size:small'> 原文</span></h1>
<p>长山刘中堂鸿训，同武弁某使朝鲜。闻安期岛神仙所居，欲命舟往游。国中臣僚佥谓不可，令待小张。盖安期不与世通，惟有弟子小张，岁辄一两至。欲至岛者，须先自白。如以为可，则一帆可至，否则飓风覆舟。</p><p>逾一二日，国王召见。入朝，见一人佩剑，冠棕笠，坐殿上；年三十许，仪容修洁。问之，即小张也。刘因自述向往之意，小张许之。但言：“副使不可行。”又出，遍视从人，惟二人可以从游。遂命舟导刘俱往。水程不知远近，但觉习习如驾云雾，移时已抵其境。时方严寒，既至，则气候温煦，山花遍岩谷。导入洞府，见三叟趺坐。东西者见客入，漠若罔知；惟中坐者起迎客，相为礼。既坐，呼茶。有僮将盘去。洞外石壁上有铁锥，锐没石中；僮拔锥，水即溢射，以盏承之；满，复塞之。既而托至，其色淡碧。试之，其凉震齿。刘畏寒不饮。叟顾僮颐视之。僮取盏去，呷其残者；仍于故处拔锥，溢取而返，则芳烈蒸腾，如初出于鼎。窃异之。问以休咎，笑曰：“世外人岁月不知，何解人事？”问以却老术，曰：“此非富贵人所能为者。”刘兴辞，小张仍送之归。</p><p>既至朝鲜，备述其异。国王叹曰：“惜未饮其冷者。此先天之玉液，一盏可延百龄。”刘将归，王赠一物，纸帛重裹，嘱近海勿开视。既离海，急取拆视，去尽数百重，始见一镜；审之，则鲛宫龙族，历历在目。方凝注间，忽见潮头高于楼阁，汹汹已近。大骇，极驰；潮从之，疾若风雨。大惧，以镜投之，潮乃顿落。</p>
<div class='pn'><p class='pre'>上一节：<a href='查牙山洞-原文.html'>查牙山洞</a></p><p class='next'>下一节：<a href='云萝公主-原文.html'>云萝公主</a></p></div></body>
</html>
