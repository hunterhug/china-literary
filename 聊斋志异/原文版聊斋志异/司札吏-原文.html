<!DOCTYPE html>
<html>
<head>
  <meta charset="UTF-8">
  <title>聊斋志异-原文版聊斋志异--司札吏-原文</title>
<style>
* {
    border-radius: 2px;
    line-height: 25px;
    font-family: Arial,sans-serif;
    font-size: large;
}

    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>聊斋志异-原文版聊斋志异<a href='../聊斋志异.html#聊斋志异'>：目录</a></p>
</div>
<div class='pn'><p class='pre'>上一节：<a href='陈云牺-原文.html'>陈云牺</a></p><p class='next'>下一节：<a href='司训-原文.html'>司训</a></p></div>
</div>

<h1>司札吏<span style='font-size:small'> 原文</span></h1>
<p>游击官某，妻妾甚多。最讳某小字，呼年曰岁，生曰硬，马曰大驴；又讳败曰胜，安为放。虽简札往来，不甚避忌，而家人道之，则怒。一日，司札吏白事，误犯；大怒，以研击之，立毙。三日后，醉卧，见吏持刺入，问：“何为？”曰：“‘马子安’来拜。”忽悟其鬼，急起，拔刀挥之。吏微笑，掷刺几上，泯然而没。取刺视之，书云：“岁家眷硬大驴子放胜。”暴谬之夫，为鬼挪揄，可笑甚已！</p><p>牛首山一僧，自名铁汉，又名铁屎。有诗四十首，见者无不绝倒。自镂印章二：一曰“混帐行子”，一曰“老实泼皮”。秀水王司直梓其诗，名曰：“牛山四十屁”。款云：“混帐行子，老实泼皮放。”不必读其诗。标名已足解颐。</p>
<div class='pn'><p class='pre'>上一节：<a href='陈云牺-原文.html'>陈云牺</a></p><p class='next'>下一节：<a href='司训-原文.html'>司训</a></p></div></body>
</html>
