<!DOCTYPE html>
<html>
<head>
  <meta charset="UTF-8">
  <title>聊斋志异-原文版聊斋志异--杜翁-原文</title>
<style>
* {
    border-radius: 2px;
    line-height: 25px;
    font-family: Arial,sans-serif;
    font-size: large;
}

    a {
      text-decoration: none;
    }
  </style>
</head>
</p><p><body>
<div>
<div>
<p><a id='home' href="../../index.html">首页</a></p><p id='list'>聊斋志异-原文版聊斋志异<a href='../聊斋志异.html#聊斋志异'>：目录</a></p>
</div>
<div class='pn'><p class='pre'>上一节：<a href='颜氏-原文.html'>颜氏</a></p><p class='next'>下一节：<a href='小谢-原文.html'>小谢</a></p></div>
</div>

<h1>杜翁<span style='font-size:small'> 原文</span></h1>
<p>杜翁，沂水人。偶自市中出，坐墙下，以候同游。觉少倦，忽若梦，见一人持牒摄去。至一府署，从来所未经。一人戴瓦垄冠，自内出，则青州张某，其故人也。见杜惊曰：“杜大哥何至此？”杜言：“不知何事，但有勾牒。”张疑其误，将为查验。乃嘱曰：“谨立此，勿他适。恐一迷失，将难救挽。”遂去，久之不出。</p><p>惟持牒人来，自认其误，释今归。别杜而行，途中遇六七女郎，容色美好，悦而尾之。下道，趋小径，行数十步，闻张在后大呼曰：“杜大哥，汝将何往？”杜迷恋不已。俄见诸女人入一圭窦，心识为王氏卖酒之家。不觉探身门内，略一窥瞻，即觉身在苙中，与诸小（豕叚）同伏。豁然自悟，已化豕矣。而耳中犹闻张呼，大惧，急以首触壁。闻人言曰：“小豕颠痫矣。”还顾，已复为人。速出门，则张候于途。责曰：“固嘱勿他往，何不听言？几至坏事！”遂把手送至市门，乃去。杜忽醒，则身犹倚壁间。诣王氏问之，果有一豕自触死云。</p>
<div class='pn'><p class='pre'>上一节：<a href='颜氏-原文.html'>颜氏</a></p><p class='next'>下一节：<a href='小谢-原文.html'>小谢</a></p></div></body>
</html>
